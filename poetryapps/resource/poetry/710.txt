啟應文60 哥林多前書13

我若會曉講人的語言，甚至天使的語言，
@@若無仁愛，我就親像鑼啲鳴，鐃鈸啲響。
我若有傳達上帝信息的恩賜，
@@會了解逐款的奧祕及逐款的智識；
我若有夠額的信心通移山倒海，
@@若無仁愛，我就無路用，
我若提所有的財產去救濟，抑是現身軀互火燒，
@@若無仁愛，對我攏無利益。
仁愛是寬容；
@@仁愛是慈悲，
有仁愛就㬟嫉妒；
@@㬟誇口，㬟驕傲，
㬟做見誚的代誌，
@@㬟求家己的利益，
㬟快受氣，
@@㬟撿恨，
㬟愛不義，
@@只有愛真理。
仁愛會包容一切，
@@對一切有信心，
對一切有向望，
@@對一切有耐心。
@@（齊）仁愛永遠存在。
傳達上帝信息的恩賜是暫時；
@@講靈語的恩賜會無去；智識嘛會無去。
咱所識的有限；
@@咱傳達上帝信息的恩賜嘛有限。
呣拘彼個完全的一下來，
@@彼個有限的就消失。
我作囝仔的時，講話親像囝仔，
@@意見親像囝仔，想法嘛親像囝仔。
今我已經成人，
@@就像囝仔的事攏放拺。
咱現在親像照鏡啲看，霧霧無明，
@@將來會面對面看清楚。
我現在只有知一部分，
@@將來會完全了解，親像上帝完全了解我。
@@（齊）按呢，信、向望、仁愛此三項永遠存在，
@@（齊）其中上重要的是仁愛。