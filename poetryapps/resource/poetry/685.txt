啟應文35 箴言4

我的子兒，著聽老父的教示；
@@著專心學習才會明白。
因為我用好的道理互恁；
@@呣通放拺我的教導。
我嘛曾做老父的子，
@@是老母上疼的孤子。
老父有教示我，講：你著記住我的話，
@@遵守我的命令就會得著活命。
著尋求智慧，尋求聰明；呣通㬟記得，
@@嘛呣通放拺我所講的話。
呣通棄拺智慧，伊會保護你；
@@著意愛智慧，伊會照顧你。
智慧上重要，著拍拼尋；
@@著付出你一切所有來對換聰明。
你尊重智慧，伊會高舉你；
@@你疼惜伊，伊會互你尊榮。
智慧會用華冠帶佇你的頭殼，
@@將榮光的王冠賜互你。
我的子啊，著聽，著領受我的話，
@@你就會長歲壽。
我有指示你智慧的路，
@@引導你行正直的道路。
你行的時，㬟抵著阻礙；
@@你走，嘛㬟觸著跋倒。
著持守教示，呣通放鬆；
@@著謹慎顧守，因為智慧是你的活命。