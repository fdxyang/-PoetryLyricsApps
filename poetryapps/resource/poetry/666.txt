啟應文16 詩篇57

上帝啊，求袮可憐我，可憐我；
@@我欲匿佇袮遐，
匿佇袮翅股的致蔭下，
@@聽候災難攏過去。
我欲求叫至高的上帝，
@@逐項事攏給我完成的上帝。
上帝會對天施恩救我，
@@互屯踏我的人失敗見誚。
@@（齊）上帝會對我發出慈愛及信實。
我倒佇凶惡的人的中間，
@@因親像獅當等欲吞食人；
因的嘴齒親像槍，親像箭；
@@因的舌親像利的刀。
上帝啊，願袮的偉大般過天，
@@袮的榮光遍照全地。
因佇我的腳前設羅網，
@@欲互我屈服；
佇我的面前開陷坑，
@@家己顛倒跋落彼內面。
上帝啊，我的心平靜，我的心堅定；
@@我欲吟詩，我欲唱歌稱讚。
我的神啊，著醒起來！
@@琴啊，瑟啊，著醒起來！
@@（齊）我欲給天叫醒。
主啊，我欲佇萬民中感謝袮，
@@因為袮的慈愛若天赫呢高；
袮的信實若穹蒼赫呢闊。
上帝啊，願袮的偉大般過天，
@@袮的榮光遍照全地。
