台灣基督長老教會信仰告白

阮信上帝，創造、統治人及萬物的獨一真神。   
祂是歷史及世界的主，施行審判及拯救。
祂的子對聖神投胎，對在室女馬利亞出世做人，
做咱的兄弟，就是人類的救主耶穌基督，
對祂的受苦、釘十字架死、復活，
顯明上帝的仁愛及公義，互咱及上帝復和。
祂的神，就是聖神，[亻店]佇咱中間，賞賜氣力，
互阮佇萬百姓中做見證，直到主閣來。

阮信，聖經是上帝所啟示的，記載祂的救贖，
做阮信仰及生活的準則。

阮信，教會是上帝百姓的團契，
受召來宣揚耶穌基督的拯救，做和解的使者，
是普世的，閣釘根佇本地，認同所有的住民，
通過疼及受苦，來成做向望的記號。

阮信，人對上帝的恩典來悔改，罪得赦免，
用虔誠、仁愛及獻身的生活歸榮光上帝。

阮信，上帝互人有尊嚴、才能以及鄉土，
來有份佇祂的創造，負責任及祂相及管理世界。
對按呢，人有社會、政治及經濟的制度，
也有文藝、科學，閣有追求真神的心。
總是人有罪，誤用諸個恩賜，
破壞人、萬物及上帝的關係。
所以，人著倚靠耶穌基督的救恩。
祂欲互人對罪惡中得著釋放，
互受壓制的得著自由、平等，
佇基督成做新創造的人，
互世界成做祂的國，充滿公義、平安與歡喜。阿們。