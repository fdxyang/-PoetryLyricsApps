93. 大家著看上帝聖羔

1.
大家著看上帝聖羔十字架頂受苦，
身軀流血無價的寶，悽慘到攏㬟顧。

2.
上帝的子受釘十架，替咱擔當罪過，
連叫兩聲，「我的上帝，祢啥事放拺我？」

3.
日晝天暗，大山振動，墓開，聖徒復活；
上帝的子受死救人，天堂門路開闊。

4.
聖殿內面門帳裂開，至聖所在著現；
我通近倚施恩座位，得著萬項恩典。

5.
救主贖罪功勞做成，律法應驗齊全；
撒但戰敗，耶穌刣贏，凌辱成做榮光。

6.
上帝的子替我受死，我罪互祂洗清；
我心應該感謝吟詩，獻身盡我一生。

7.
我愛報揚互人攏聽，近倚救主腳下；
只有誇口一項若定，我主的十字架。