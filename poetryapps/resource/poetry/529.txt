529. 佇我救主榮光面前

1.
佇我救主榮光面前，
大家聚集歡喜和平；
主祢疼痛極大無比，
阮欲吟詩來感謝祢；
今著學主隨祂腳步，
大家進前來行天路；
無論經過逐項代誌，
常常幫助安慰扶持。

2.
願我救主催迫我心，
助我疼祢日日愈深；
將我性命獻互祢用，
報答我主極大恩情；
主祢謙卑看無家己，
學生的腳祢洗清氣；
祢好模樣阮學來行，
成做一體大家相疼。

3.
今求救主作阮牧者，
導阮經過深坑曠野；
兄弟姊妹成做一體，
大家同行天路無退； 
日日交陪愈久愈深，
好歹境遇相疼無盡；
今願榮光歸佇上帝，
一齊謳咾直到萬世。